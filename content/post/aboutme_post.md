---
title: "מי אני ומה זה הבלוג הזה"

date: 2019-09-15T22:08:34+03:00

draft: false

tags: ["אודות"]

keywords: ["android", "פיתוח בעברית", "אנדרואיד בעברית"]
images: ["/post_images/me.jpg"]
---

הי, אז זה הפוסט הראשון שלי בבלוג ואני רוצה לספר קצת על עצמי ועל הבלוג. מי אני? מה אני עושה? ולמה פתחתי את הבלוג הזה.

### מי אני?
<img src="/post_images/me.jpg" height="400" alt="me"/>

אז הי, קוראים לי אוראל, אני יליד 89, נשוי ואב ל3 ילדים (מקסימים נו, ברור שמקסימים).

נולדתי בהונג קונג אבל גדלתי בישראל. למדתי בישיבות ובגיל 16 חזרנו להונג קונג שם חייתי עד גיל 19.

בגיל 19 חזרתי לישראל והלכתי ללמוד קורס ״תכנות כללי״ במכללת **האקריו** ברמת גן. למדנו c# וjava ואפילו j2me שזה java למכשירים ניידים - כן האפליקציות האלו שרצו על הנוקיות הישנות.

בצבא הייתי בודק תוכנה, אבל בערבים המשכתי לנסות לתכנת, בעיקר בc# האמת. ניסיתי לבנות לאבא שלי תוכנה לנהל את העסק שלו, בניתי לאח שלי אתר למכירות, אבל השינוי שקבע את מסלול חיי לתשע השנים הבאות היה בואו של האייפון.

איך שהתגייסתי קניתי אייפון, תכנית חיילים, החזר חודשי נמוך, נו אתם זוכרים איך זה היה. בכל מקרה קניתי iPhone 3gs וזו הייתה אהבה ממבט ראשון. אי אפשר לתאר את התחושה שהאייפון ידע לעורר בך. בפעם הראשונה זה הרגיש כמו מחשב כף יד שאשכרה כיף להשתמש בו! אפליקציית אימייל נוחה, דפדפן מטורף ממש כמו במחשב לא כזה שאתה צריך לדפדף עם מקשים והכל קטן מדי ואי אפשר להגדיל - אלא דפדפן של ממש כזה שאפשר לדפדף בו עם היד, להגדיל ולהקטין את הכתב, תענוג. זו הייתה תחושה שאפשר לעשות הכל עם הדבר הקטן הזה.

אבל אני טיפוס מוזר, תמיד נמשכתי לשונה, אז התחלתי להתעניין באנדרואיד. אז היו בערך 3 מכשירים כאלה HTC hero, motorola droid וזה בערך מה שאני זוכר. התחלתי לבדוק בגוגל איזה אפליקציות יש בכלל לאנדרואיד. מה אני אגיד לכם? המבחר לא רק היה דל, איכות האפליקציות הייתה נוראית, העיצוב בדרך כלל היה מזעזע, ובהשוואה לאייפון החתיך שלי לא היה בכלל על מה לדבר. 

אבל אני גם שמתי לב לעוד משהו. באייפון שלי הייתה לי אפליקציה של סידור חכם שידעה להתאים את התפילות ללוח השנה. רציתי כזה גם באנדרואיד. אמנם עוד לא היה לי מכשיר אנדרואיד, אבל רציתי שכאשר יהיה לי, כבר תהיה לי שם כזאת אפליקציה. חוץ מזה, חשבתי, אם זו תהיה אפליקציה טובה אולי גם אוכל להרוויח ממנה קצת כסף.

### הסידור החכם

אני יודע קצת java אמרתי לעצמי, אולי אני אתחיל לקרוא מדריכים באינטרנט ויאללה!

אז זה בדיוק מה שעשיתי. וזה היה סיוט! היה כל כך מעט תוכן, לא היה שום קורס מסודר (אנחנו מדברים על 2010, כן?), היית קורא קצת באתר של [גוגל](https://developer.android.com/guide), מחפש מלא שאלות ב [StackOverFlow](https://stackoverflow.com/), והיה אז גם פורום בעברית iAndroid זכור לטוב - שם התקבצו מתכנתי האנדרואיד הראשונים בארץ וחלקו אחד עם השני ידע וחוויות.

התחלתי לכתוב את האפליקציה שלי. כתבתי ב[eclipse](https://www.eclipse.org/ide/) והרצתי על אמולטור. פעם בכמה זמן בן דוד שלי שהיה לו Nexus היה מגיע והייתי מריץ על המכשיר שלו, סתם כדי להרגיש.

דצמבר 2010. כולם מדברים על הבייבי החדש בשוק האנדרואיד. הגלקסי. זהו! החלטתי שכבר הגיע הזמן ורכשתי אותו בשבוע שהוא הגיע לארץ. 

סוף סוף יכולתי לפתח ולבדוק על מכשיר אמיתי. זו הייתה תחושה מדהימה. וזו הייתה אפליקציה מדהימה. כאילו קוד חרא. ממש. משהו נורא ואיום. אבל היא עבדה, והיא הייתה מהירה, ויפה, ויעילה. והייתי משתמש בה כל יום, ומתקן ומוסיף ומשפר. 

ואז העליתי אותה לחנות לAndroid Store, תמחרתי אותה ב2.99 דולר. ואחרי כמה זמן פתאום הייתה הורדה. כן, מישהו ממש הוריד את האפליקציה שלי. זה היה מטורף! חוויה שאי אפשר להסביר. מישהו - שאני לא מכיר - משתמש במשהו שאני יצרתי, וממש חושב שהוא שווה עשרה שקלים.

### מפתח אנדרואיד

אחרי הצבא, כבר הבנתי שאני רוצה לחפש עבודה כמפתח אנדרואיד. ואכן מצאתי אחת כזאת בעז״ה. בחברת Tvinci. 

זו הייתה הפעם הראשונה שעבדתי בחברה, ומה אני אגיד לכם תכנות מקצועי זה עולם אחר לגמרי 😂

רמת הידע שנדרשת ממך היא שונה לחלוטין, רמת האחריות, המקצועיות, אתה צריך לשדרג את עצמך במלא מובנים. ניסיתי ללמוד, מהטובים ביותר, לראות קוד של אחרים מנוסים ממני ולאט לאט הלכתי וצברתי יותר ידע ויותר מקצועיות. 

מאז כבר הספקתי לעבוד בעוד שתי חברות, והיום אני עובד בחברת Via (הטכנולוגיה מאחרוי השירות של Bubble בתל אביב)

אבל זה לא היה תהליך קצר והיו לי מלא נפילות בדרך. ואולי אחת הסיבות שאני כותב את הבלוג הזה היא כדי לשתף מפתחים מתחילים בחוויות שלי, כדי שיידעו שהם לא לבד וכולם חוו את זה. אבל גם, לנסות לתת להם חוויה הרבה יותר חלקה, נחיתה רכה כמו שאומרים. 

![fall](https://media.giphy.com/media/lo5jV0hLNr7Gw/giphy.gif)

### פיתוח לאנדרואיד בעברית

היום כבר יש מלא מדריכים מצויינים וקורסים מדהימים ברשת. ב20 דולר ב[Udemy](https://www.udemy.com/) אתה לומד בחודש מה שאני למדתי בשנתיים, ואת לומדת מאנשים כל כך מוכשרים בבלוגים כמו [Medium](https://medium.com/) ו[ray wenderlich](https://www.raywenderlich.com/android) שאני יכולתי רק לחלום.

אבל דבר אחד עדיין חסר. תוכן טוב על אנדרואיד בעברית.

חיפשתי. באמת שחיפשתי. מסתבר שזה יותר נדיר מחדי קרן. יש מעט מאוד בלוגים בעברית והם כולם קצרים מדי וישנים מדי. כמעט ואין מדריכים בעברית, או קורסי רשת. והקורסים הפרונטליים? יקרים מאוד וארוכים הרבה יותר מדי.

{{<subscribe text="לספר לכם כשעולה פוסט חדש?">}}

### למה בכלל צריך בעברית

אבל למה בכלל צריך תוכן על אנדרואיד בעברית? הרי כמו שכתבתי לא חסר תוכן ממש טוב באנגלית?

ובכן, אני חושב שכשאת לומדת משהו מורכב כמו תכנות, ממש לא בא לך להתחיל גם להתעסק עם האנגלית עכשיו. מה בדיוק הוא אמר? מה המשמעות של המונח הזה. 

זה כמו למשל שלא משנה כמה אתם טובים בשפה מסויימת, כשתרצו לחשב משהו אתם תחזרו לעברית, נכון? ככה זה. אין לנו כח לשלב שתי משימות חשיבה בו זמנית.

האמת היא שבהתחלה חשבתי בכלל לכתוב ספר. ספר לימוד לאנדרואיד בעברית, עם כל מה שצריך כדי להגיע לעבודה ולא להרגיש כמו עוף מוזר. זה לא רק תכנות אלא גם מתודולוגיית עבודה, איך מנהלים קוד, איך לחשוב על קוד שהוא לא רק יעיל עכשיו אלא גם יהיה יעיל עוד חודש, ושגם אם מתכנת אחר יראה אותו הוא יבין אותו ויוכל גם לשנות אותו בהתאם לצורך בקלות.

אבל ספר זה חתיכת עבודה. לא התייאשתי מזה, אני עוד אכתוב אותו, אבל חשבתי להתחיל עם בלוג. לכתוב ככה על נושאים שבא לי לדבר עליהם. אולי לא הכל יהיה ממש על אנדרואיד, אולי חלק יהיה על תכנות בכללי, אולי חלק על תרבות עבודה, שיטות עבודה, כמה אני שונא ישיבות ואיך לא לאבד את המוח כשיש לך עשרות משימות על הראש.

אם זה ילך טוב, ויהיו מספיק אנשים שמתעניינים, אכתוב גם את הספר. 

### דברו איתי

אז מה אומרים? מה הכי מעניין אתכם? האם אתם מסכימים? האם יש נושאים ספציפים שאתם רוצים שאכתוב עליהם?

אז ביי בינתיים, ותמשיכו לעקוב!
