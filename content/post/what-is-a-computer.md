---
title: "מה זה בכלל מחשב? [מבוא למדעי המחשב שיעור א]"
date: 2020-08-26T14:34:43+03:00
tags: ["מבוא", "בוטקאמפ", "מתחילים"]
keywords: ["cpu", "מבוא", "מדעי המחשב"]
summary: "מדעי המחשב זה תחום עצום שכולל המון ידע, אבל בשיעור ההקדמה לקורס נתמקד רק בחלקים החשובים לפיתוח לאנדרואיד.
<br>
ובשיעור הראשון, מה זה בכלל מחשב, איך הוא עובד, ואיך כתיבת קוד גורמת למחשב לעשות משהו.
<br>
אז כולנו פחות או יותר יודעים מה זה מחשב, נכון? אבל איך הוא באמת עובד? ההבנה הזאת תעזור לנו מאוד להבין מה זה בכלל תכנות. וההבנה של איך הדברים עובדים תעזור לנו לכתוב קוד טוב יותר שמתחשב במערכת שהוא רץ עליה.
"
images: ["/post_images/what-is-a-computer.jpg"]
draft: false
---

<span>Photo by <a href="https://unsplash.com/@magnusengo?utm_source=unsplash&amp;utm_medium=referral&amp;utm_content=creditCopyText">Magnus Engø</a> on <a href="https://unsplash.com/s/photos/circuit?utm_source=unsplash&amp;utm_medium=referral&amp;utm_content=creditCopyText">Unsplash</a></span>

לכולנו יש מחשבים, יש לנו לפחות אחד כזה בכיס, יש לנו כנראה אחד כזה בבית, אולי אפילו שניים, יש לנו מחשב בטלוויזיה, בשעון חכם, אפילו בחלק ממכונות הכביסה והמקררים החדשים.

אבל מה בעצם מגדיר מחשב? האם מחשב חייב מסך? האם הוא צריך שתהיה לו מקדלת? מה סט התכונות הבסיסיות שכל מחשבי העולם חולקים? ואיך כל זה אמור לעזור לנו לתכנת טוב יותר?

בואו נראה

## היסטוריה

### המחשב הראשון
כמו כמעט כל דבר בהיסטוריה, יש כמה טוענים לכתר ״המחשב הראשון״.

חלק טוענים שזו [המכונה של טיורינג](https://www.imdb.com/title/tt2084970/), המדען הבריטי הגאון שעזר לפצח את ה[אניגמה](https://he.wikipedia.org/wiki/%D7%90%D7%A0%D7%99%D7%92%D7%9E%D7%94) הנאצית. 

<img width="50%" src="https://upload.wikimedia.org/wikipedia/commons/a/a1/Alan_Turing_Aged_16.jpg" alt="Alan Turing Aged 16.jpg"></a>

לנאצים הייתה מכונת הצפנה משוכללת שנקראה אניגמה, בה היו משתמשים כדי להצפין מסרים כדי שכוחות בעלות הברית לא יוכלו לקרוא אותם.

טיורינג והצוות שלו בBletchley Park הועסקו על ידי המודיעין האנגלי, יחד עם צוות של מהנדסים שנמלטו מפולין הם עסקו בפיצוח האניגמה, בין היתר על ידי שימוש במחשבים אלקטרו מכנים שבנו שהיו כנראה הראשונים בעולם.

טיורינג נחשב עד היום לאחד מחלוצי מדעי המחשב ולגיבור לאומי באנגליה ובעולם המערבי כולו, בשל תרומתו למאבק במפלצת הנאצית. 

המכונה של טיורינג לא הייתה מכונה אמיתית, אלא מודל מתמטי שהוא פיתח לפיתוח מכונה חישובית או פשוט ״מחשב״ 😁 (אתם יכולים לקרוא עליה עוד ב[ויקיפדיה](https://he.wikipedia.org/wiki/%D7%9E%D7%9B%D7%95%D7%A0%D7%AA_%D7%98%D7%99%D7%95%D7%A8%D7%99%D7%A0%D7%92)).

### מחשבון כיס
<img width="50%" src="https://www.yadvashem.org/yv/en/exhibitions/bearing-witness/images/curta-calculator/01.jpg" alt="curta"></img>

פחות או יותר באותו זמן עבד קורט הרצשטרק, יהודי וינאי ששהה באותו מן במחנה הריכוז בוכנוואלד על **מחשבון הכיס** הראשון בעולם.

קורט עבד במפעל לייצור מחשבונים בווינה, וחשב על פיתוח של מכונת חישוב שתהיה קלה להפעלה, זריזה וקטנה כדי שתהיה יותר נפוצה ושימושית. הוא הספיק להכין כמה אבטיפוסים לפני שהנאצים גררו אותו למחנה ריכוז.

אבל שם, במחנה הריכוז מפקד המחנה שמע שאחד האסירים שלו עובד על פרוייקט חדשני. המפקד חשב שהוא יוכל להעניק את המכונה החדשנית כמתנה לפיהרר, והירשה לקורט לעבוד עליה.

לאחר השחרור שלו מהמחנה קורט המשיך לעבוד על המכונה וקיבל מימון מנסיך ליכטנשטיין כדי להקים את המפעל בארצו.

עד כמה שהמכונה הזאת נראית מכנית ופשוטה, היא כוללת את אותם מאפייני יסוד שמגדירים מחשבים גם היום.

### המחשב האישי
<img src="https://upload.wikimedia.org/wikipedia/commons/0/01/Altair_8800_Computer.jpg" width="50%" alt="altair8800"></img>

עם השנים המצאות כמו הRAM, העכבר, המיקרו מעבד (CPU) והפלופי דיסק (כן, כן) קידמו את עולם המחשוב ברמות כאלה, שהמחשבים הפכו קטנים יותר ויותר ולא פחות חשוב - זולים יותר.

המחשב המודרני הראשון הAltair 8800 יצא לשוק בשנת 1975. הוא היה מבוסס על מעבד אינטל ונמכר ב400$ סך הכל!

הממציא שלו - חברת מיץ - חשב שיהיו כמה מאות הזמנות אבל הופתע לקבל אלפי הזמנות מכל רחבי אמריקה. זה היה המחשב האישי הראשון וגן עדן לחנוני מחשב של הזמן.

אחר האנשים שקרה את המודעה בעיתון היה **פול אלן** חבר מאוד טוב של אחד שאולי אתם מכירים **ביל גייטס**.
ביל ופול נדלקו בשניה שהם ראו את זה, האלטייר אולי לא ידע לעשות הרבה, אבל ביל ראה בו את הפוטנציאל.

הוא ופול כתוב מכתב לחברת מיץ ואמרו שהם כתבו תוכנה לאלטייר והם ישמחו להציג להם אותה. העניין הוא שהם עוד לא כתבו תוכנה, ולמען האמת הם אפילו לא קנו את האלטייר עדיין.

ביל קרא את המדריך של אינטל למעבד שלהם, וכתב תוכנה על כרטיסיית ניקוד. פול לקח את כרטיסיית הניקוד עם התוכנה של ביל ונסע למשרדי החברה כדי להציג להם את זה.

כנגד כל הסיכויים, התוכנה עבדה! והם היו מסוגלים לבצע חישובים בעזרת תוכנה על גבי האלטייר.

ביל עזב את האוניברסיטה, ושכר חדר במלון מול חברת מיץ. זה היה הרגע שבו Microsoft נולדה.

ב[יוטיוב](https://www.youtube.com/watch?v=pqAg0GJLPGk) יש סרטון שבו ביל גייטס מספר על הרגע הזה.

באזור אחר באמריקה, בחור אחד בשם **סטיב ווזניאק** השתתף במפגש של The homebrew Club. כמה חבר׳ה גיקים שהתלהבו ממחשבים.

ווזניאק ראה שם לראשונה את האלטייר והעיצוב האלגנטי הדהים אותו. ווז הוא בחור חכם, מאוד חכם. וכבר שנים לפני זה חשב על בניית מחשב אישי, אבל הייתה לו בעיה בעיצוב, הוא לא הצליח לעשות אותו קטן מספיק, הוא נאלץ להוסיף יותר מדי דברים וזה שיגע אותו.

ובאותו מפגש כשהוא ראה איך האלטייר משתמש במיקרו מעבד של אינטל - נפל לו האסימון. מיקרו מעבדים, הוא אמר לעצמו, זה מה שחיפשתי כל השנים האלה.

הוא חזר הביתה והתחיל לבנות את המחשב החדש שלו. יכול להיות ששמעתם עליו, קוראים לו Apple I.

חבר של ווזניאק, בחור בשם **סטיב ג׳ובס** ראה פה את הפוטצניאל העסקי ושכנע את ווזניאק שהם יכולים למכור את זה. מה שהוביל להקמת Apple ולייצור של ה Apple ][ המחשב הביתי הראשון והנמכר ביותר.

מאז הכל התגלגל מהר, IBM שכרה את מייקרוסופט לבנות לה מערכת הפעלה למחשב הביתי הראשון שלה The IBM PC. המחשב הראשון שהריץ Pac-Man.

אפל הוציאה את המקינטוש, המחשב הראשון עם ממשק משתמש גרפי. כלומר כזה שאפשר להשתמש בו בעכבר וללחוץ על אייקונים, ולא רק לכתוב לתוכו בטקסט.

מיקרוסופט הוציאה את Windows 1.0 ממשק משתמש גרפי על גבי מערכת הDOS.

ומאז כמו שאומרים הכל היסטוריה. המחשבים האישיים הגיעו כמעט לכל בית והפכו למוצר צריכה כמעט בסיסי.

### מהפכת המידע
בתחילת שנות ה90 האינטרנט פרץ לחיינו. ומהפכת המידע התחילה.

מעכשיו, לא היינו מחוברים רק למחשב שלנו אלא לכל מחשב שבחר להיות מחובר לרשת האינטרנט.

בבת אחת יכולנו לגשת למידע שמרוחק מאיתנו מאות קילומטרים בלי לצאת מהבית!

קשה להגזים בהשפעה שהייתה לכניסת האינטרנט לחיינו. האינטרנט הוא מה שגרם לחברות ענק כמו אמזון, גוגל, פייסבוק ועוד להיכנס לחיינו.

האינטרנט הוא הסיבה שאתם קוראים את הבלוג הזה עכשיו. רק תחשבו איך הייתם ניגשים לאותו מידע בלי האינטרנט.
הייתם צריכים ללכת לחנות ספרים ולחפש ספר על פיתוח לאנדרואיד.

בהנחה והיה כזה, הייתם קונים אותו וחוזרים הביתה, רק כדי לשמוע מחבר שכבר יצאה גרסה חדשה לספר וחלק מהפרקים בספר שאצלכם כבר לא מעודכנים. בעצם אולי לא, כי קצב העדכונים לפני האינטרנט היה איטי הרבה יותר.

### הסמארטפון
ינואר 2007, סטיב ג׳ובס עולה על הבמה בApple World ונושא את אחד הנאומים שהעולם הולך לזכור עוד שנים קדימה.

אני מביא כאן את הכמה דקות הראשונות כציטוט:

> פעם בכמה זמן מוצר חדשני מגיע ומשנה הכל. צריך להיות לך מזל רב אם יש לך הזדמנות אחת כזאת בקריירה. 

> לאפל היה מזל גדול. הם הצליחו להציג כמה מוצרים כאלה לעולם.

> ב1984 הצגנו את המקינטוש. זה לא שינה רק את אפל, זה שינה את תעשיית המחשוב כולה.

> ב2001 הצגנו את האייפוד. זה לא שינה רק את הדרך שבה כולנו שומעים מוזיקה, זה שינה לחלוטין את תעשיית המוזיקה.

> והיום, אנחנו מציגים שלושה מוצרים חדשניים ברמה הזאת.

> הראשון: אייפוד עם מסך רחב ומקשי מגע

> השני: טלפון חדשני

> השלישי: מכשיר פורץ דרך לחיבור לאינטרנט

> אז שלושה דברים, אייפוד עם מסך רחב ומקשי מגע, טלפון חדשני ומכשיר פורץ דרך לחיבור לאינטרנט.

> אייפוד עם מסך רחב ומקשי מגע, טלפון חדשני ומכשיר פורץ דרך לחיבור לאינטרנט.

> אתם קולטים את זה?

> אלו לא שלושה מכשירים! זה מכשיר אחד!

> ואנחנו קוראים לו:

> האייפון.

סטיב ג׳ובס אוהב להיות דרמטי, ואני לא בטוח בכלל שהוא צודק לגבי האייפוד ותעשיית המוזיקה. אבל בכל מה שקשור להבטחה של האייפון הוא לא הגזים בכלל, האייפון שינה לחלוטין את תעשיית הטלפונים.

פתאום היה לנו מחשב קטן בכיס שהיה אפשר לעשות איתו הכל. לגלוש איתו באינטרנט, לכל אתר. לשוחח איתו בצ׳ט עם אנשים. ושנה אחר כך הוא הציג את הApple Store ואת האפליקציות, והוליד קטגוריה חדשה לחלוטין של תוכנה והזדמנות למליוני סטאראפים חדשים.

מהפכת האייפון הייתה לא קטנה ממהפכת המחשבים האישיים. יהיו שיטענו שהיא אפילו גדולה יותר.

### אנדרואיד
אבל אנחנו לא פה כדי להתלהב מהאייפון, נכון? אנחנו פה כדי לדבר על אנדרואיד.

אנדרואיד פותחה על ידי אנדי רובין, מהנדס בגוגל. לא כדי להתחרות באייפון שבכלל לא הוכרז אז. גוגל בכלל ניסתה להתחרות במייקרוסופט ובwindows mobile שלה.

האגדה מספרת שאנדי נסע ברכב וצפה בהכרזה של האייפון, ואמר: ״הולי שיט, אין סיכוי שאנחנו מוציאים את הטלפון ככה״ כשהוא מתכוון לסונר - המכשיר עליו גוגל עבדה באותו הזמן.

גוגל הייתה צריכה לעשות סוויץ׳ ולהתאים את האנדרואיד למסכי מגע, והיא עשתה את זה. הטלפון הראשון שהיא שיווקה הHTC Dream היה טלפון עם מסך מגע שגם הייתה לו מקלדת רגילה. כן, באותו זמן זה היה נראה הגיוני לכלול מקלדת.

למעשה, עד היום בקוד של אנדרואיד יש תמיכה במקלדות ובמסכי תפריט נסתרים 😯.

{{<subscribe text="אלן טיורינג לא היה מפספס את הפוסט הבא. גם לכם לא כדאי.">}}

## מה זה מחשב
טוב, אז נראה לי שעשינו סקירה די מקיפה, אבל מה זה בעצם מחשב? מה בכל הדברים שדיברנו עליהם למעלה גורם להם לקבל את ההגדרה ״מחשב״?

כל מכשיר שיש לו את ארבעת התכונות הבאות - מוגדר כמחשב.

* קלט (input)
* אחסון
* עיבוד
* פלט (output)

### קלט
קלט אומר שהמחשב מסוגל לקבל מסרים מבחוץ. למעשה כל אינטרקציה שלנו או של העולם עם המחשב, היא קלט.

למשל, מקלדת היא מכשיר קלט. המקלדת שולחת אותות למחשב שידע על איזה מקש לחצת.

כשאתם נוגעים במסך המגע של הטלפון שלכם אלפי סנסורים קטנים מזהים את החום של האצבע שלכם ושולחים למחשב אותות עם מיקום הנגיעה שלכם. זה נקרא קלט.

### אחסון
כדי שמחשב יוכל לבצע **סדרה** של פעולות, הוא צריך להיות מסוגל לשמור מידע. זה יכול להיות זיכרון קצר טווח, כמו cache במעבד, או זיכרון הRAM, וזה יכול להיות זיכרון ארוך טווח כמו הארד דיסק או SSD או דיסק או קי.

מחשב בלי אחסון לא יהיה מסוגל לבצע יותר מפעולה פשוטה אחת כל פעם.

קחו לדוגמה את מתג התאורה אצלכם בבית, יש לו ״קלט״ - זה המתג, ויש לו ״פלט״ זה האור שנדלק או נכבה.

אבל המתג שלכם לא מסוגל לבצע יתר מלכבות או להדליק, הוא לא יכול למשל גם להדליק את האור בסלון וגם לכבות את האור במטבח בפעולה אחת.
כדי לעשות יותר מפעולה אחת הוא צריך לזכור שהוא ביצע אחת כדי לעבור לבאה, כל עוד שאין לו את היכולת לזכור הוא יוכל לבצע רק פעולה אחת בכל פעם.

### עיבוד
הו, הגענו לחלק הכיפי. מחשב צריך כמובן לדעת לעבד.

איך בדיוק הוא עושה זאת? אז מחשבים מודרנים משתמשים במיקרו מעבדים. במיקרו מעבדים יש לנו מעגלים חשמליים קטנים מאוד שמסוגלים לבצע פעולה אחת - להעביר חשמל. כאשר עובר חשמל אנו מכנים זאת **1**, כאשר לא עובר חשמל אנו מכנים זאת **0**.

יש מגוון של מעגלים, סוג אחד של מעגל למשל תמיד משנה את האות. כך שאם הוא מקבל **1** הוא יהפוך אותו ל**0**. ואם הוא קיבל **0** הוא יהפוך אותו ל**1**. 

אנחנו קוראים לו **not**.

סוג מורכב יותר של מעגל מקבל שתי אותות, אם **שתיהן** 1, הוא יחזיר 1. אבל אם רק **אחת מהן** היא 0, אנחנו נקבל 0.

אנחנו קוראים לו **and**.

יש עוד סוגים, מורכבים יותר. אנחנו מרכיבים למשל שני מעגלים אחד על השני כדי לקבל תוצאות מורכבות יותר.

למשל, סוג מסוים שנקרא **adder** יודע לחבר יחד שתי מספרים.

אז אם למשל הוא קיבל 0 ו 0, הוא יחזיר 00.

אם הוא קיבל 0 ו1 הוא יחזיר 01.

ואם הוא קיבל 1 ו 1 הוא יחזיר 02. אה, לא. בבינארית אין 2. אמרנו שמעגלים חשמליים יכולים להחזיר או 0 או 1.

אז מה הוא יחזיר?

הוא יחזיר 10, שבבינארית זה אומר 2.

אבל אנחנו לא לומדים עכשיו בינארית, זה רק כדי שתבינו איך זה עובד.

במיקרו מעבד [החדש של סנאפדרגון](https://m.dailyhunt.in/news/bangladesh/english/gear-epaper-gear/qualcomm+snapdragon+8180+7nm+soc+sdm1000+with+8+5+billion+transistors+to+challenge+apple+a12+bionic+chipset-newsid-97431923) לדוג׳ (הדור הבא של המעבדים לניידים) יהיו בערך 8.5 מיליארד מעגלים כאלה.

רק שתבינו כמה כוח עיבוד דורש הpubg שלכם. (בצחוק כמובן, מעבדים היום הרבה יותר חזקים ממה שמשחק כזה או אחר צריך)

#### תקיעות בזיכרון

אז אם מעבדים הם באמת כל כך חזקים, למה אנחנו עדיין חווים תקיעות בטלפונים שלנו?

הסיבה היא בדרך כלל הזיכרון. מעבדים צריכים זיכרון בשביל לבצע עיבוד. ממש כמו שאתם כותבים סכומי ביניים כשאתם פותרים תרגיל חשבוני.

אם מעבדים היו צריכים כל הזמן לבצע חישובים מורכבים מחדש, היינו בבעיה קשה. אז הם משתמשים במה שנקרא זיכרון RAM כדי לשמור כל מיני דברים שהם יצטרכו אחר כך.

לא רק המעבדים משתמשים בזיכרון (ולמעבדים יש עוד אפשרויות חוץ מהRAM), אלא גם מערכת ההפעלה וכמובן התוכנות שרצות עליה.

אם אתם על ווינדוס, תלחצו עכשיו על כפתור Windows + R, בחלון שנפתח תכתבו `resmon`.

מה שאתם רואים עכשיו זה איזה אפליקציות משתמשות לכם בזיכרון וכמה כל אחת כזאת לוקחת.

כאשר הרבה אפליקציות רצות במקביל הן מתחילות להשתמש ביותר זיכרון, ומתישהוא אנחנו מגיעים למצב שבו הזיכרון כבר הגיע לקצה הקיבולת שלו. במצב כזה, המעבד לא יכול להמשיך לעשות את החישובים שלו, הגישה של האפליקציות לזיכרון נחסמת, ומערכת ההפעלה מנסה לנקות זיכרון שהיא חושבת שאתם כבר לא צריכים כדי לפנות מקום לחברים החדשים.

למשל, מערכת ההפעלה מזהה שקיבלתם שיחה נכנסת, המעבד מנסה לעבד את השיחה אבל הזיכרון מלא, מערכת ההפעלה תלך ותתחיל לנקות את הזיכרון שתפסה ווטסאפ כדי לאפשר לכם להמשיך את השיחה.

בדרך כלל, מערכת ההפעלה תזהה מראש שהזיכרון עומד להיגמר ותתחיל לנקות אותו לפני שאתם נתקעים, אבל אם הזיכרון אוזל במהירות היא לא תמיד תספיק. ואז, אתם תחוו תקיעות מעצבנות.

האם יש דרך להפוך את חיי המשתמשים שלנו לשמחים יותר? כן ודאי. זה נקרא ניהול זיכרון ונלמד על זה בקורס.

<img src="https://i.kym-cdn.com/photos/images/newsfeed/001/501/180/cff.jpg" alt="chrome eats memory" width="50%"></img>

### פלט
התכונה האחרונה שחייבת להיות למחשב הוא הפלט כמובן.

אחרי שהמחשב קיבל קלט מסוים, ועיבד אותו, אנחנו רוצים לקבל את התוצאה של העיבוד הזה. בשביל זה המחשב צריך **פלט** - לפלוט החוצה את התוצאה.

הפלט הנפוץ ביותר הוא כמובן המסך, מאות מיליוני כדורי לד שנדלקים בצבע מסוים לפי הוראות המעבד. אבל יש כמובן פלטים נוספים, למשל הספיקר, או הרטט של המכשיר, או הדפסה במדפסת.

## מה הלאה?
טוב, אז סקרנו קצת את ההיסטוריה של המחשוב, דיברנו על מה זה בכלל מחשב והסברנו על ארבעת התכונות הבסיסיות של כל מחשב (אפילו מחשבון כיס) ואפילו הסברנו ככה בקטנה איך עובדים המעבד והזיכרון.

בשיעור הבא נלמד קצת על שפות תכנות. איך הן עובדות והכל. ואיך כל הקסם הזה מיתרגם בסוף לרמת המעבד והזיכרון.

נשמע טוב? מעניין אתכם? הייתם רוצים להששתף בבוטקאמפ מיוחד שמלמד גם את זה וגם תכנות לאנדרואיד בלי לשלם בכניסה?

בואו ללמוד על ה[בוטקאמפ](https://androidoss.now.sh/bootcamp.html) המיוחד שלנו, ואשמח לפגוש אתכם לוובינר היכרות בקרוב!

ובינתיים כמו תמיד אני מחכה לתגובות שלכם!