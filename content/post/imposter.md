---
title: "תסמונת המתחזה - תתחילו להאמין בעצמכם (פוסט מתורגם)"
summary: "אני לא אוהב ראיונות עבודה, הם תמיד נורא מלחיצים אותי, אני יושב שם מול המראיין והכל נראה בסדר, עד שהוא שואל אותי שאלה שאני לא יודע את התשובה לה. וזהו. מאותו רגע הכל נגמר, אני לא מסוגל לענות עוד לשום שאלה. אני יודע שהוא חשף אותי, הנה עכשיו הוא יודע שאני בעצם לא מתכנת טוב, שסתם בפוקס הצלחתי למצוא עבודה עד היום, אבל אף אחד לא באמת רוצה אותי, אין לי שום סיבה להמשיך בראיון -  הוא עלה עלי.<br>אם גם לכם יצא להרגיש ככה, אולי אתם סובלים מתסמונת המתחזה. מה זה ואיך להתמודד עם זה? פוסט אורח מתורגם מאנגלית"
date: 2021-05-04T20:05:32+03:00
tags: ["קריירה"]

draft: false
---

Photo by <a href="https://unsplash.com/@arash_payam?utm_source=unsplash&utm_medium=referral&utm_content=creditCopyText">arash payam</a> on <a href="https://unsplash.com/s/photos/sad?utm_source=unsplash&utm_medium=referral&utm_content=creditCopyText">Unsplash</a>
  
הפוסט נכתב על ידי [Amelia Vieira Rosado](https://dev.to/technoglot) ופורסם במקור באתר [dev.to](https://dev.to/technoglot/let-s-talk-about-impostor-syndrome-2f02).

הי חבר׳ה ברוכים השבים 👋🏻 אני מקווה שאתם מרגישים טוב!

טוב, כמו שאפשר להבין מהכותרת, היום אני רוצה לדבר איתכם על **תסמונת המתחזה**. אני יודעת שאתם בטח חושבים ״אוף עוד פעם הפוסטים האלה, ביי...״ אבל תנו לי הזדמנות רגע לפני שאתם בורחים. אני מבטיחה שזה לא יהיה ארוך (לפחות לא ארוך יותר מ30 דקות).

> 🚨 דיסקליימר #1 : אזהרה, זה הולך להישמע כמו פוסט קיטורים. לא לבעלי לב חלש. הקריאה על אחריותכם או שתלחצו אחורה לפני שתתחרטו.

## הקדמה קצרה
זה כבר די הרבה זמן שאני רוצה לכתוב על הנושא הזה, אבל פשוט לא מצאתי את המילים הנכונות. רק אחרי שיחה עם [@theowlsden](https://dev.to/theowlsden) הדברים התבהרו לי סוף סוף, והנה אני כותבת על זה.

בואו נגמור עם הסיפור הזה אחת ולתמיד, יאללה?

## מה זה תסמונת המתחזה?
אני כל כך מצטערת שאני ממחזרת פה, אבל הייתי צריכה בסיס לבנות עליו. למי שלא מכיר את המונח, הנה התקציר מתוך ויקיפדיה. (אוראל: העתקתי פה מתוך ויקיפדיה בעברית, בפוסט המקורי מופיע התקציר מתוך ויקיפדיה באנגלית)

> תסמונת המתחזה עוסקת בקושי של אנשים להפנים הישגים ויכולות שלהם. אנשים עלולים לחשוב שהם אינם ראויים להישגים שהגיעו אליהם ונוטים לדחות ראיה או הוכחה חיצוניים להישגים, בטענה שמדובר במקריות בלבד, מזל, תזמון, או הטעיה מוצלחת מצידם. הסינדרום מלווה בחשש ש"המסיכה תיקרע" והמתחזה ייחשף.

כפי שאפשר להבין מהציטוט למעלה, תסמונת המתחזה היא ענין מנטלי ולרוב בידיוני. אני אישית מאמינה שמי שחווים את התסמונת הם האחראיים לה (זה כולל כמובן אותי עצמי). מה שאני מתכוונת הוא שאנחנו בעצמנו מבצעים פעולות הרס עצמי שמגבירות את הסיכון שלנו ליפול לתסמונת המתחזה. אנחנו מילולית מביאים את זה על עצמנו.

![imposter](https://res.cloudinary.com/practicaldev/image/fetch/s--XPbxBfBP--/c_limit%2Cf_auto%2Cfl_progressive%2Cq_auto%2Cw_880/https://external-content.duckduckgo.com/iu/%3Fu%3Dhttps%253A%252F%252Fvignette.wikia.nocookie.net%252Famong-us%252Fimages%252Fd%252Fd7%252FAmong.png%252Frevision%252Flatest%253Fcb%253D20200603164334%2526path-prefix%253Dpt-br%26f%3D1%26nofb%3D1)

אני רוצה להיות ברורה בנוגע למשהו אחד, תסמונת המתחזה != ספקות עצמיים. שמעתי כבר אנשים שטוענים שתסמונת המתחזה היא לא אמיתית ואלו סתם מילים גבוהות כדי לתאר ספקות עצמיים. אני לחלוטין לא מסכימה. למעשה אני די בטוחה שמי שמשמיע הצהרות כאלה לא חווה מעולם את התסמונת. כל אחד זכאי לדעתו, אבל אני אישית מאמינה שספק עצמי הוא מקסימום אחד הדברים שכלולים בתסמונת המתחזה.

בקטעים הבאים אני אחלוק איתכם מה לדעתי הגורמים העיקריים לתסמונת המתחזה.

> 🚨 דיסקליימר #2: הדעות והמחשבות שמופיעות למטה הן שלי. אם אתם מתמודדים עם קשיים נפשיים בבקשה בדקו את האפשרות לראות איש/אשת מקצוע. הפוסט הזה לא אמור להחליף עזרה מקצועית. המשך על אחריותך.

## 1️⃣ ציפיות לא ריאליות 💭
ציפיות, לכולנו יש אותן והן לא בהכרח דבר רע. זה טוב שיש לנו ציפיות, כל עוד שהן ריאליות. ציפיות לא ריאליות הן המתכון העיקרי לאכזבה והן גורמות להרבה יותר רע מטוב.

נניח שהתקבלת לעבודה מצויינת והכל הולך נהדר. ובכל זאת, ביום בהיר אחד המתחזה הפנימי שלך מתעורר ומחליט לקחת שליטה.

![coerce](https://res.cloudinary.com/practicaldev/image/fetch/s--J1S4t3Jx--/c_limit%2Cf_auto%2Cfl_progressive%2Cq_66%2Cw_880/https://external-content.duckduckgo.com/iu/%3Fu%3Dhttp%253A%252F%252Fi.imgur.com%252FEUXxEy1.gif%26f%3D1%26nofb%3D1)

פתאום יש לך ציפיות לדעת הכל, לא לבקש עזרה מאף אחד, לראות ולהיראות מרוצה כל הזמן. כל מה שאת עושה זה ליצור לעצמך ציפיות. את חושבת (ורוצה להאמין) שהציפיות הללו נכפו עליך על ידי אחרים, אבל בתכל׳ס זה הכל מעשה ידייך. אתה עובד על עצמך. אתה יוצר לעצמך ציפיות כל כך לא הגיוניות ואז מתאכזב ברגע שלא הצלחת להגשים אותן.

> **הנה השנקל שלי:** תכירו בכך שאי אפשר לדעת הכל. תכירו בכך שמותר לבקש עזרה, שאין לכם את התשובות לכל השאלות. זה בסדר להגיד אני לא יודע, זה בסדר להגיד ״אני תקוע, אני צריך עזרה״. אין שום דבר רע בלהכיר את היכולות/ידע שלך. אתם פה בשביל ללמוד. מה שאתם לא יודעים עכשיו, תדעו מתישהוא בהמשך. אז אפשר להרגיע עם הציפיות ולהתאים אותן למציאות.

## 2️⃣ להשוות את עצמך לאחרים 😢
אתם כבר מכירים את זה, אתם גולשים באחת מאפליקציות המדיה החברתית האהובות עליכם. אתם גוללים וגוללים עד שמת לכם המוח. אחלה! תוך כדי שאתם גוללים אתם רואים את כל האנשים המדהימים האלה שאתם פשוט מעריצים. ואתה לא מצליח שלא לחשוב אחת (או את כל) המחשבות הבאות.

- ״הו, הוא כל כך מדהים, הלוואי והייתי כמוהו״
- ״יואו, הלוואי והיו לי כל כך הרבה עוקבים כמוהו״
- ״די, איזה כיף לה שהיא עובדת שם, בא לי גם לעבוד שם״

שתחרר על החיים שלך, סבבה?? 😡 אין דבר שמרתיח אותי יותר מאנשים שמגג׳דרים על החיים שלהם ב**יחס** לאנשים אחרים. כאילו תתרכז בעצמך. תפסיק להסתכל ימינה ושמאלה כדי להשוות את עצמך לאנשים אחרים. אין שום דבר רע בלהעריץ אנשים אחרים, אבל אף פעם אל תשווי את עצמך אליהם. אתם שני אנשים שונים, עם תכונות שונות (חוזקות, חולשות, יכולות וכן הלאה) וקורות חיים שונים לגמרי. להרגיש דפוק עם עצמך לא יביא אותך לשום מקום.

תני לזה לשקוע רגע, אוקיי? ואל תאשימי את המדיה החברתית באיך ש**את** מרגישה כשאת גולשת שם. כן, המדיות החברתיות מתוכנתות בצורה קצת מרושעת, אבל **את** בוחרת כמה זמן את מבלה שם ואיך. אם זה עושה לך כל כך רע, למה את מבזבזת שם כל כך הרבה זמן? יש מצב שאת מזוכיסטית?

תתפקסי על המסע שלך ועליו בלבד. שמת לב שכתבתי  מסע? זה לא מירוץ. הקטע הוא לא להיות הכי מהיר או הכי מפורסם. לאט ובטוח זה לגמרי בסדר. תהליך הוא תהליך. אל תתמקד בהצלחות של אחרים, תתמקד בהצלחות שלך!

![direction](https://res.cloudinary.com/practicaldev/image/fetch/s--Bk_9os4C--/c_limit%2Cf_auto%2Cfl_progressive%2Cq_auto%2Cw_880/https://external-content.duckduckgo.com/iu/%3Fu%3Dhttps%253A%252F%252Fi.pinimg.com%252Foriginals%252Fac%252Fa7%252F9a%252Faca79afcd13bdcecdd974f864d187211.jpg%26f%3D1%26nofb%3D1)

> פאן פאקט: אף אחד לא משתף את הכישלונות שלו במדיה החברתית. הם בדרך כלל משתפים את העוקבים שלהם בקטעים הטובים והמגניבים. זה ההחלטה שלך אם להמשיך להיות לחיות באשליה שהם מייצרים.

## 3️⃣ לא לקבל את העובדה שאת מתחילה 😕
טוב אז זה די דומה ל״ציפיות לא ראליות״. אני רואה הרבה אנשים שמדלגים על השלב של ההתחלה. הם לא יכתבו משרות ג׳וניור שעשו בקורות החיים שלהם (הם פשוט לא כותבים את המילה ג׳וניור בשום מקום). למה להם? כל אחד הוא סיניור כבר מהיום הראשון אחרי התואר/מכללה/קורס מה שזה לא יהיה. נכון? לא, ממש ממש לא! 🙄

אתה לא עוזר לעצמך בכך שאתה מתעלם מההתחלה הצנועה שלך. אתה רק דוחק את עצמך לפינה ומקרב את הרגע שהמתחזה הפנימי יקפוץ עליך (בדיוק כמו תאנוס 😉). בשלב הזה, אתה כבר נופל לתוך המעגל המכושף של ציפיות לא ראליות. אם אתה מתעלם מהשלב שבו אתה כרגע בקריירה שלך אתה רק מצפה מעצמך ליכולות שהם הרבה מעבר לשלב בו אתה נמצא. בנוסף, אתה רק מפריע לעצמך להתקדם, גם מבחינה מקצועית וגם אישית.

> לכל הניוביז פה (וגם למי שלא): נא להתחיל להשלים עם העובדה שאתם מתחילים. תפסיקו לנסות להיות סיניורים מהיום הראשון שלכם במקצוע. תקבלו את המסע, תחבקו את האתגר. לא לקבל את המצב הנוכחי שלך רק יפריע לך להתקדם ממנו. ראו הוזהרתם!

## 4️⃣ אתה לא נותן לעצמך מספיק קרדיט 🏅
השגת משהו? אתה לא מכיר בכך. הגעת לנקודת ציון משמעותית? אתה לא חוגג את זה. אנשים מחמיאים לך על העבודה? אתה מבטל אותם. ראית? צדקתי. כל מה שאתה עושה זה הרס עצמי. אתה מפריע לעצמך שוב ושוב ושוב ושוב. ואיכשהוא אתה מצפה להרגיש טוב יותר בכך שאתה ממשיך את אותה התנהגות הרסנית.  הזיה.

אם כל מה שאת עושה זה להקטין את עצמך, איך את מצפה לגדול? תתלהבי ממש שעשית ויצרת ותמשיכי לבנות מעל זה. תחליפי דיסקט. במיוחד באיך שאת רואה ומעריכה את עצמך, ותבחיני פתאום איך כולם מסביבך מסתכלים עליך אחרת.

> המסר שלי כאן הוא פשוט. תני 👏🏻 לעצמך 👏🏻 יותר 👏🏻 קרדיט. קבלי את המחמאה ההיא. תחגגי את הניצחון ההוא. דעי שכל מה שעשית עד עכשיו יש לו ערך, לא משנה כמה קטן זה נראה לך.

![old ways](https://res.cloudinary.com/practicaldev/image/fetch/s--yg950r4R--/c_limit%2Cf_auto%2Cfl_progressive%2Cq_auto%2Cw_880/https://external-content.duckduckgo.com/iu/%3Fu%3Dhttps%253A%252F%252Fi.pinimg.com%252Foriginals%252F9e%252F28%252F6f%252F9e286f7d0fce9089446917e6664d0312.jpg%26f%3D1%26nofb%3D1)

## הסוף 🙌🏻
זה כבר אוראל שוב. טוב, זה לא ממש הסגנון שאני כותב בדרך כלל 🤓, אבל קראתי את הפוסט הזה וממש נהניתי ממנו. 

הסוגיה של תסמונת המתחזה קרובה מאוד לליבי, כל כך הרבה פעמים חוויתי את החוויות האלה, את תחושת ה״מה אני בכלל עושה פה״, את הבושה. ואני רוצה בעיקר שלא תרגישו רע אם אתם גם שם, נכון, זה לא נעים, אבל אפשר להתגבר על זה. ואני חושב שעמליה נתנה פה כמה נקודות מאוד חשובות, ולכן איך שקראתי את זה ישר כתבתי לה תגובה וביקשתי ממנה אישור לפרסם פה בעברית אצלי בבלוג.

לשמחתי היא הסכימה, ואני מקווה שזה עזר לכם. אם זה באמת עזר לכם ולמדתם משהו חדש, אשמח מאוד שתכתבו לי בתגובות.

עד הפעם הבאה!

## מקורות
<a href="https://en.wikipedia.org/wiki/Impostor_syndrome">Good ol' Wikipedia</a><br>
<a href="https://www.visualcapitalist.com/wp-content/uploads/2020/10/impostor-syndrome-infographic-2.png">A superb infographic on Impostor Syndrome</a><br>
<a href="https://www.visualcapitalist.com/are-you-suffering-from-impostor-syndrome/">The source of the infographic</a><br>
<a href="https://www.apa.org/gradpsych/2013/11/fraud">Tips on how to cope with Impostor Syndrome</a><br>
<a href="https://cultivatedculture.com/imposter-syndrome/">Another good resource</a>